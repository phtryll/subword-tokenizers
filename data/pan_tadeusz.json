[
  "Litwo! Ojczyzno moja! ty jesteś jak zdrowie.\n\nIle cię trzeba cenić, ten tylko się dowie,\n\nKto cię stracił. Dziś piękność twą w całej ozdobie\n\nWidzę i opisuję, bo tęsknię po tobie.\n\n\nPanno Święta, co Jasnej bronisz Częstochowy\n\nI w Ostrej świecisz Bramie! Ty, co gród zamkowy\n\nNowogródzki ochraniasz z jego wiernym ludem!\n\nJak mnie dziecko do zdrowia powróciłaś cudem\n\n(Gdy od płaczącej matki pod Twoję opiekę\n\nOfiarowany, martwą podniosłem powiekę\n\nI zaraz mogłem pieszo do Twych świątyń progu\n\nIść za wrócone życie podziękować Bogu),\n\nTak nas powrócisz cudem na Ojczyzny łono.\n\nTymczasem przenoś moję duszę utęsknioną\n\nDo tych pagórków leśnych, do tych łąk zielonych,\n\nSzeroko nad błękitnym Niemnem rozciągnionych;\n\nDo tych pól malowanych zbożem rozmaitem,\n\nWyzłacanych pszenicą, posrebrzanych żytem;\n\nGdzie bursztynowy świerzop, gryka jak śnieg biała,\n\nGdzie panieńskim rumieńcem dzięcielina pała,\n\nA wszystko przepasane, jakby wstęgą, miedzą\n\nZieloną, na niej z rzadka ciche grusze siedzą.\n\n\nŚród takich pól przed laty, nad brzegiem ruczaju,\n\nNa pagórku niewielkim, we brzozowym gaju,\n\nStał dwór szlachecki, z drzewa, lecz podmurowany;\n\nŚwieciły się z daleka pobielane ściany,\n\nTem bielsze, że odbite od ciemnej zieleni\n\nTopoli, co go bronią od wiatrów jesieni.\n\nDóm mieszkalny niewielki, lecz zewsząd chędogi,\n\nI stodołę miał wielką, i przy niej trzy stogi\n\nUżątku, co pod strzechą zmieścić się nie może;\n\nWidać, że okolica obfita we zboże,\n\nI widać z liczby kopic, co wzdłuż i wszerz smugów\n\nŚwiecą gęsto jak gwiazdy, widać z liczby pługów\n\nOrzących wcześnie łany ogromne ugoru,\n\nCzarnoziemne, zapewne należne do dworu,\n\nUprawne dobrze na kształt ogrodowych grządek:\n\nŻe w tym domu dostatek mieszka i porządek.\n\nBrama na wciąż otwarta przechodniom ogłasza,\n\nŻe gościnna i wszystkich w gościnę zaprasza.\n\nWłaśnie dwókonną bryką wjechał młody panek\n\nI obiegłszy dziedziniec zawrócił przed ganek,\n\nWysiadł z powozu; konie porzucone same,\n\nSzczypiąc trawę ciągnęły powoli pod bramę.\n\nWe dworze pusto, bo drzwi od ganku zamknięto\n\nZaszczepkami i kołkiem zaszczepki przetknięto.\n\nPodróżny do folwarku nie biegł sług zapytać;\n\nOdemknął, wbiegł do domu, pragnął go powitać.\n\nDawno domu nie widział, bo w dalekim mieście\n\nKończył nauki, końca doczekał nareszcie.\n\nWbiega i okiem chciwie ściany starodawne\n\nOgląda czule, jako swe znajome dawne.\n\nTeż same widzi sprzęty, też same obicia,\n\nZ któremi się zabawiać lubił od powicia;\n\nLecz mniej wielkie, mniej piękne, niż się dawniej zdały.\n\nI też same portrety na ścianach wisiały.\n\nTu Kościuszko w czamarce krakowskiej, z oczyma\n\nPodniesionymi w niebo, miecz oburącz trzyma;\n\nTakim był, gdy przysięgał na stopniach ołtarzów,\n\nŻe tym mieczem wypędzi z Polski trzech mocarzów\n\nAlbo sam na nim padnie. Dalej w polskiej szacie\n\nSiedzi Rejtan żałośny po wolności stracie,\n\nW ręku trzymna nóż, ostrzem zwrócony do łona,\n\nA przed nim leży Fedon i żywot Katona.\n\nDalej Jasiński, młodzian piękny i posępny,\n\nObok Korsak, towarzysz jego nieodstępny,\n\nStoją na szańcach Pragi, na stosach Moskali,\n\nSiekąc wrogów, a Praga już się wkoło pali.\n\nNawet stary stojący zegar kurantowy\n\nW drewnianej szafie poznał u wniścia alkowy\n\nI z dziecinną radością pociągnął za sznurek,\n\nBy stary Dąbrowskiego usłyszyć mazurek.\n\nBiegał po całym domu i szukał komnaty,\n\nGdzie mieszkał, dzieckiem będąc, przed dziesięciu laty.\n\nWchodzi, cofnął się, toczył zdumione źrenice\n\nPo ścianach: w tej komnacie mieszkanie kobiéce?\n\nKtóż by tu mieszkał? stary stryj nie był żonaty,\n\nA ciotka w Petersburgu mieszkała przed laty.\n\nTo nie był ochmistrzyni pokój! Fortepiano?\n\nNa niem noty i książki; wszystko porzucano\n\nNiedbale i bezładnie; nieporządek miły!\n\nNiestare były rączki, co je tak rzuciły.\n\nTuż i sukienka biała, świeżo z kołka zdjęta\n\nDo ubrania, na krzesła poręczu rozpięta.\n\nA na oknach donice z pachnącemi ziołki,\n\nGeranium, lewkonija, astry i fijołki.\n\nPodróżny stanął w jednym z okien - nowe dziwo:\n\nW sadzie, na brzegu niegdyś zarosłym pokrzywą,\n\nBył maleńki ogródek, ścieżkami porznięty,\n\nPełen bukietów trawy angielskiej i mięty.\n\nDrewniany, drobny, w cyfrę powiązany płotek\n\nPołyskał się wstążkami jaskrawych stokrotek.\n\nGrządki widać, że były świeżo polewane;\n\nTuż stało wody pełne naczynie blaszane,\n\nAle nigdzie nie widać było ogrodniczki;\n\nTylko co wyszła; jeszcze kołyszą się drzwiczki\n\nŚwieżo trącone; blisko drzwi ślad widać nóżki\n\nNa piasku: bez trzewika była i pończoszki;\n\nNa piasku drobnym, suchym, białym na kształt śniegu,\n\nŚlad wyraźny, lecz lekki; odgadniesz, że w biegu\n\nChybkim był zostawiony nóżkami drobnemi\n\nOd kogoś, co zaledwie dotykał się ziemi.\n\nPodróżny długo w oknie stał patrząc, dumając,\n\nWonnemi powiewami kwiatów oddychając,\n\nOblicze aż na krzaki fijołkowe skłonił,\n\nOczyma ciekawemi po drożynach gonił\n\nI znowu je na drobnych śladach zatrzymywał,\n\nMyślał o nich i, czyje były, odgadywał.\n\nPrzypadkiem oczy podniosł, i tu na parkanie\n\nStała młoda dziewczyna. - Białe jej ubranie\n\nWysmukłą postać tylko aż do piersi kryje,\n\nOdsłaniając ramiona i łabędzią szyję.\n\nW takiem Litwinka tylko chodzić zwykła z rana,\n\nW takiem nigdy nie bywa od mężczyzn widziana:\n\nWięc choć świadka nie miała, założyła ręce\n\nNa piersiach, przydawając zasłony sukience.\n\nWłos w pukle nierozwity, lecz w węzełki małe\n\nPokręcony, schowany w drobne strączki białe,\n\nDziwnie ozdabiał głowę, bo od słońca blasku\n\nŚwiecił się, jak korona na świętych obrazku.\n\nTwarzy nie było widać. Zwrócona na pole\n\nSzukała kogoś okiem, daleko, na dole;\n\nUjrzała, zaśmiała się i klasnęła w dłonie,\n\nJak biały ptak zleciała z parkanu na błonie\n\nI wionęła ogrodem przez płotki, przez kwiaty,\n\nI po desce opartej o ścianę komnaty,\n\nNim spostrzegł się, wleciała przez okno, świecąca,\n\nNagła, cicha i lekka jak światłość miesiąca.\n\nNócąc chwyciła suknie, biegła do zwierciadła;\n\nWtem ujrzała młodzieńca i z rąk jej wypadła\n\nSuknia, a twarz od strachu i dziwu pobladła.\n\nTwarz podróżnego barwą spłonęła rumianą\n\nJak obłok, gdy z jutrzenką napotka się ranną;\n\nSkromny młodzieniec oczy zmrużył i przysłonił,\n\nChciał coś mówić, przepraszać, tylko się ukłonił\n\nI cofnął się; dziewica krzyknęła boleśnie,\n\nNiewyraźnie, jak dziecko przestraszone we śnie;\n\nPodróżny zląkł się, spójrzał, lecz już jej nie było,\n\nWyszedł zmieszany i czuł, że serce mu biło\n\nGłośno, i sam nie wiedział, czy go miało śmieszyć\n\nTo dziwaczne spotkanie, czy wstydzić, czy cieszyć.\n\nTymczasem na folwarku nie uszło baczności,\n\nŻe przed ganek zajechał któryś z nowych gości.\n\nJuż konie w stajnię wzięto, już im hojnie dano\n\nJako w porządnym domu, i obrok, i siano;\n\nBo Sędzia nigdy nie chciał, według nowej mody,\n\nOdsyłać konie gości Żydom do gospody.\n\nSłudzy nie wyszli witać, ale nie myśl wcale,\n\nAby w domu Sędziego służono niedbale;\n\nSłudzy czekają, nim się pan Wojski ubierze,\n\nKtóry teraz za domem urządzał wieczerzę.\n\nOn Pana zastępuje i on w niebytności\n\nPana, zwykł sam przyjmować i zabawiać gości\n\n(Daleki krewny pański i przyjaciel domu).\n\nWidząc gościa, na folwark dążył po kryjomu\n\n(Bo nie mógł wyjść spotykać w tkackim pudermanie);\n\nWdział więc, jak mógł najprędzej, niedzielne ubranie,\n\nNagotowane z rana, bo od rana wiedział,\n\nŻe u wieczerzy będzie z mnóstwem gości siedział.\n\n\nPan Wojski poznał z dala, ręce rozkrzyżował\n\nI z krzykiem podróżnego ściskał i całował;\n\nZaczęła się ta prędka, zmieszana rozmowa,\n\nW której lat kilku dzieje chciano zamknąć w słowa\n\nKrótkie i poplątane, w ciąg powieści, pytań,\n\nWykrzykników i westchnień, i nowych powitań.\n\nGdy się pan Wojski dosyć napytał, nabadał,\n\nNa samym końcu dzieje tego dnia powiadał:\n\n\n\"Dobrze, mój Tadeuszu (bo tak nazywano\n\nMłodzieńca, który nosił Kościuszkowskie miano\n\nNa pamiątkę, że w czasie wojny się urodził),\n\nDobrze, mój Tadeuszu, żeś się dziś nagodził\n\nDo domu, właśnie kiedy mamy panien wiele.\n\nStryjaszek myśli wkrótce sprawić ci wesele;\n\nJest z czego wybrać; u nas towarzystwo liczne\n\nOd dni kilku zbiera się na sądy graniczne\n\nDla skończenia dawnego z panem Hrabią sporu;\n\nI pan Hrabia ma jutro sam zjechać do dworu;\n\nPodkomorzy już zjechał z żoną i z córkami.\n\nMłodzież poszła do lasu bawić się strzelbami,\n\nA starzy i kobiety żniwo oglądają\n\nPod lasem, i tam pewnie na młodzież czekają.\n\nPójdziemy, jeśli zechcesz, i wkrótce spotkamy\n\nStryjaszka, Podkomorstwo i szanowne damy\".\n\n \n\nPan Wojski z Tadeuszem idą pod las drogą\n\nI jeszcze się do woli nagadać nie mogą.\n\nSłońce ostatnich kresów nieba dochodziło,\n\nMniej silnie, ale szerzej niż we dnie świeciło,\n\nCałe zaczerwienione, jak zdrowe oblicze\n\nGospodarza, gdy prace skończywszy rolnicze,\n\nNa spoczynek powraca. Już krąg promienisty\n\nSpuszcza się na wierzch boru i już pomrok mglisty,\n\nNapełniając wierzchołki i gałęzie drzewa,\n\nCały las wiąże w jedno i jakoby zlewa;\n\nI bór czernił się na kształt ogromnego gmachu,\n\nSłońce nad nim czerwone jak pożar na dachu;\n\nWtem zapadło do głębi; jeszcze przez konary\n\nBłysnęło jako świeca przez okienic szpary\n\nI zgasło. I wnet sierpy gromadnie dzwoniące\n\nWe zbożach i grabliska suwane po łące\n\nUcichły i stanęły: tak pan Sędzia każe,\n\nU niego ze dniem kończą prace gospodarze.\n\n\"Pan świata wie, jak długo pracować potrzeba;\n\nSłońce, Jego robotnik, kiedy znidzie z nieba,\n\nCzas i ziemianinowi ustępować z pola\".\n\nTak zwykł mawiać pan Sędzia; a Sędziego wola\n\nByła ekonomowi poczciwemu świętą;\n\nBo nawet wozy, w które już składać zaczęto\n\nKopę żyta, niepełne jadą do stodoły;\n\nCieszą się z niezwyczajnej ich lekkości woły.\n\nWłaśnie z lasu wracało towarzystwo całe\n\nWesoło, lecz w porządku; naprzód dzieci małe\n\nZ dozorcą, potem Sędzia szedł z Podkomorzyną,\n\nObok pan Podkomorzy otoczon rodziną;\n\nPanny tuż za starszemi, a młodzież na boku;\n\nPanny szły przed młodzieżą o jakie pół kroku\n\n(Tak każe przyzwoitość); nikt tam nie rozprawiał\n\nO porządku, nikt mężczyzn i dam nie ustawiał,\n\nA każdy mimowolnie porządku pilnował.\n\nBo Sędzia w domu dawne obyczaje chował\n\nI nigdy nie dozwalał, by chybiano względu\n\nDla wieku, urodzenia, rozumu, urzędu.\n\n\"Tym ładem- mawiał - domy i narody słyną,\n\nZ jego upadkiem domy i narody giną\".\n\nWięc do porządku wykli domowi i słudzy;\n\nI przyjezdny gość, krewny albo człowiek cudzy,\n\nGdy Sędziego nawiedził, skoro pobył mało,\n\nPrzejmował zwyczaj, którym wszystko oddychało.\n\n \n\nKrótkie były Sędziego z synowcem witania:\n\nDał mu poważnie rękę do pocałowania\n\nI w skroń ucałowawszy, uprzejmie pozdrowił;\n\nA choć przez wzgląd na gości niewiele z nim mówił,\n\nWidać było z łez, które wylotem kontusza\n\nOtarł prędko, jak kochał pana Tadeusza.\n\n \n\nW ślad gospodarza wszystko ze żniwa i z boru,\n\nI z łąk, i z pastwisk razem wracało do dworu.\n\nTu owiec trzoda becząc w ulice się tłoczy\n\nI wznosi chmurę pyłu; dalej z wolna kroczy\n\nStado cielic tyrolskich z mosiężnemi dzwonki;\n\nTam konie rżące lecą ze skoszonej łąki;\n\nWszystko bieży ku studni, której ramię z drzewa\n\nRaz w raz skrzypi i napój w koryta rozlewa.\n\n \n\nSędzia, choć utrudzony, chociaż w gronie gości,\n\nNie chybił gospodarskiej ważnej powinności:\n\nUdał się sam ku studni; najlepiej z wieczora\n\nGospodarz widzi, w jakim stanie jest obora;\n\nDozoru tego nigdy sługom nie poruczy,\n\nBo Sędzia wie, że oko pańskie konia tuczy.\n\nWojski z woźnym Protazym ze świecami w sieni\n\nStali i rozprawiali, nieco poróżnieni;\n\nBo w niebytność Wojskiego Woźny po kryjomu\n\nKazał stoły z wieczerzą powynosić z domu\n\nI ustawić co prędzej w pośrodku zamczyska,\n\nKtórego widne były pod lasem zwaliska.\n\nPo cóż te przenosiny? Pan Wojski się krzywił\n\nI przepraszał Sędziego; Sędzia się zadziwił,\n\nLecz stało się; już późno i trudno zaradzić,\n\nWolał gości przeprosić i w pustki wprowadzić.\n\nPo drodze Woźny ciągle Sędziemu tłumaczył,\n\nDlaczego urządzenie pańskie przeinaczył:\n\nWe dworze żadna izba nie ma obszerności\n\nDostatecznej dla tylu, tak szanownych gości;\n\nW zamku sień wielka, jeszcze dobrze zachowana,\n\nSklepienie całe - wprawdzie pękła jedna ściana,\n\nOkna bez szyb, lecz latem nic to nie zawadzi;\n\nBliskość piwnic wygodna służącej czeladzi.\n\nTak mówiąc, na Sędziego mrugał; widać z miny,\n\nŻe miał i taił inne, ważniejsze przyczyny.\n\nO dwa tysiące kroków zamek stał za domem,\n\nOkazały budową, poważny ogromem,\n\nDziedzictwo starożytnej rodziny Horeszków;\n\nDziedzic zginął był w czasie krajowych zamieszków.\n\nDobra, całe zniszczone sekwestrami rządu,\n\nBezładnością opieki, wyrokami sądu,\n\nW cząstce spadły dalekim krewnym po kądzieli,\n\nA resztę rozdzielono między wierzycieli.\n\nZamku żaden wziąść nie chciał, bo w szlacheckim stanie\n\nTrudno było wyłożyć koszt na utrzymanie;\n\nLecz Hrabia, sąsiad bliski, gdy wyszedł z opieki,\n\nPanicz bogaty, krewny Horeszków daleki,\n\nPrzyjechawszy z wojażu upodobał mury,\n\nTłumacząc, że gotyckiej są architektury;\n\nChoć Sędzia z dokumentów przekonywał o tem,\n\nŻe architekt był majstrem z Wilna, nie zaś Gotem.\n\nDość, że Hrabia chciał zamku, właśnie i Sędziemu\n\nPrzyszła nagle taż chętka, nie wiadomo czemu.\n\nZaczęli proces w ziemstwie, potem w głównym sądzie,\n\nW senacie, znowu w ziemstwie i w guberskim rządzie;\n\nWreszcie po wielu kosztach i ukazach licznych\n\nSprawa wróciła znowu do sądów granicznych.\n\n \n\nSłusznie Woźny powiadał, że w zamkowej sieni\n\nZmieści się i palestra, i goście proszeni.\n\nSień wielka jak refektarz, z wypukłym sklepieniem\n\nNa filarach, podłoga wysłana kamieniem,\n\nŚciany bez żadnych ozdób, ale mur chędogi;\n\nSterczały wkoło sarnie i jelenie rogi\n\nZ napisami: gdzie, kiedy te łupy zdobyte;\n\nTuż myśliwców herbowne klejnoty wyryte\n\nI stoi wypisany każdy po imieniu;\n\nHerb Horeszków, Półkozic, jaśniał na sklepieniu.\n\n \n\nGoście weszli w porządku i stanęli kołem;\n\nPodkomorzy najwyższe brał miejsce za stołem;\n\nZ wieku mu i z urzędu ten zaszczyt należy.\n\nIdąc kłaniał się damom, starcom i młodzieży.\n\nPrzy nim stał Kwestarz, Sędzia tuż przy Bernardynie.\n\nBernardyn zmówił krótki pacierz po łacinie.\n\nMężczyznom dano wódkę; wtenczas wszyscy siedli\n\nI chołodziec litewski milcząc żwawo jedli.\n\nPan Tadeusz, choć młodzik, ale prawem gościa\n\nWysoko siadł przy damach obok Jegomościa;\n\nMiędzy nim i stryjaszkiem jedno pozostało\n\nPuste miejsce, jak gdyby na kogoś czekało.\n\nStryj nieraz na to miejsce i na drzwi poglądał,\n\nJakby czyjegoś przyjścia był pewny i żądał.\n\nI Tadeusz wzrok stryja ku drzwiom odprowadzał,\n\nI z nim na miejscu pustym oczy swe osadzał.\n\nDziwna rzecz! Miejsca wkoło są siedzeniem dziewic,\n\nNa które mógłby spojrzeć bez wstydu królewic,\n\nWszystkie zacnie zrodzone, każda młoda, ładna;\n\nTadeusz tam pogląda, gdzie nie siedzi żadna.\n\nTo miejsce jest zagadką, młódź lubi zagadki;\n\nRoztargniony, do swojej nadobnej sąsiadki\n\nLedwo słów kilka wyrzekł, do Podkomorzanki;\n\nNie zmienia jej talerzów, nie nalewa szklanki,\n\nI panien nie zabawia przez rozmowy grzeczne,\n\nZ których by wychowanie poznano stołeczne;\n\nTo jedno puste miejsce nęci go i mami...\n\nJuż nie puste, bo on je napełnił myślami.\n\nPo tem miejscu biegało domysłów tysiące,\n\nJako po deszczu żabki po samotnej łące;\n\nŚród nich jedna króluje postać, jak w pogodę\n\nLilia jeziór skroń białą wznosząca nad wodę.\n\n \n\nDano trzecią potrawę. Wtem pan Podkomorzy,\n\nWlawszy kropelkę wina w szklankę panny Róży,\n\nA młodszej przysunąwszy z talerzem ogórki,\n\nRzekł: \"Muszę ja wam służyć, moje panny córki,\n\nChoć stary i niezgrabny\". Zatem się rzuciło\n\nKilku młodych od stołu i pannom służyło.\n\nSędzia, z boku rzuciwszy wzrok na Tadeusza\n\nI poprawiwszy nieco wylotów kontusza,\n\nNalał węgrzyna i rzekł: \"Dziś nowym zwyczajem,\n\n \n\nMy na naukę młodzież do stolicy dajem\n\nI nie przeczym, że nasi synowie i wnuki\n\nMają od starych więcej książkowej nauki;\n\nAle co dzień postrzegam, jak młódź cierpi na tem,\n\nŻe nie ma szkół uczących żyć z ludźmi i światem.\n\nDawniej na dwory pańskie jachał szlachcic młody,\n\nJa sam lat dziesięć byłem dworskim Wojewody,\n\nOjca Podkomorzego, Mościwego Pana\n\n(Mówiąc, Podkomorzemu ścisnął za kolana);\n\nOn mnie radą do usług publicznych sposobił,\n\nZ opieki nie wypuścił, aż człowiekiem zrobił.\n\nW mym domu wiecznie będzie jego pamięć droga,\n\nCo dzień za duszę jego proszę Pana Boga.\n\nJeślim tyle na jego nie korzystał dworze\n\nJak drudzy i wróciwszy w domu ziemię orzę,\n\nGdy inni, więcej godni Wojewody względów,\n\nDoszli potem najwyższych krajowych urzędów,\n\nPrzynajmniej tom skorzystał, że mi w moim domu\n\nNikt nigdy nie zarzuci, bym uchybił komu\n\nW uczciwości, w grzeczności; a ja powiem śmiało:\n\nGrzeczność nie jest nauką łatwą ani małą.\n\nNiełatwą, bo nie na tym kończy się, jak nogą\n\nZręcznie wierzgnąć, z uśmiechem witać lada kogo;\n\nBo taka grzeczność modna zda mi się kupiecka,\n\nAle nie staropolska, ani też szlachecka.\n\nGrzeczność wszystkim należy, lecz każdemu inna;\n\nBo nie jest bez grzeczności i miłość dziecinna,\n\nI wzgląd męża dla żony przy ludziach, i pana\n\nDla sług swoich, a w każdej jest pewna odmiana.\n\nTrzeba się długo uczyć, ażeby nie zbłądzić\n\nI każdemu powinną uczciwość wyrządzić.\n\nI starzy się uczyli; u panów rozmowa\n\nByła to historyja żyjąca krajowa,\n\nA między szlachtą dzieje domowe powiatu:\n\nDawano przez to poznać szlachcicowi bratu,\n\nŻe wszyscy o nim wiedzą, lekce go nie ważą;\n\nWięc szlachcic obyczaje swe trzymał pod strażą.\n\nDziś człowieka nie pytaj: co zacz? kto go rodzi?\n\nZ kim on żył, co porabiał? każdy, gdzie chce, wchodzi,\n\nByle nie szpieg rządowy i byle nie w nędzy.\n\nJak ów Wespazyjanus nie wąchał pieniędzy\n\nI nie chciał wiedzieć, skąd są, z jakich rąk i krajów,\n\nTak nie chcą znać człowieka rodu, obyczajów!\n\nDość, że ważny i że się stempel na nim widzi,\n\nWięc szanują przyjaciół jak pieniądze Żydzi\".\n\n \n\nTo mówiąc Sędzia gości obejrzał porządkiem;\n\nBo choć zawsze i płynnie mówił, i z rozsądkiem,\n\nWiedział, że niecierpliwa młodzież teraźniejsza,\n\nŻe ją nudzi rzecz długa, choć najwymowniejsza.\n\nAle wszyscy słuchali w milczeniu głębokiem;\n\nSędzia Podkomorzego zdał się radzić okiem,\n\nPodkomorzy pochwałą rzeczy nie przerywał,\n\nAle częstem skinieniem głowy potakiwał.\n\nSędzia milczał, on jeszcze skinieniem przyzwalał;\n\nWięc Sędzia jego puchar i swój kielich nalał\n\nI dalej mówił:\n\n \n\n\"Grzeczność nie jest rzeczą małą:\n\nKiedy się człowiek uczy ważyć, jak przystało,\n\nDrugich wiek, urodzenie, cnoty, obyczaje,\n\nWtenczas i swoją ważność zarazem poznaje;\n\nJak na szalach żebyśmy nasz ciężar poznali,\n\nMusim kogoś posadzić na przeciwnej szali.\n\nZaś godna jest Waszmościów uwagi osobnej\n\nGrzeczność, którą powinna młodź dla płci nadobnej ;\n\nZwłaszcza gdy zacność domu, fortuny szczodroty\n\nObjaśniają wrodzone wdzięki i przymioty.\n\nStąd droga do afektów i stąd się kojarzy\n\nWspaniały domów sojusz - tak myślili starzy.\n\nA zatem...\"\n\n \n\nTu Pan Sędzia nagłym zwrotem głowy\n\nSkinął na Tadeusza, rzucił wzrok surowy,\n\nZnać było, że przychodził już do wniosków mowy.\n\nWtem brząknął w tabakierkę złotą Podkomorzy\n\nI rzekł:\n\n \n\n\"Mój Sędzio, dawniej było jeszcze gorzéj!\n\nTeraz nie wiem, czy moda i nas starych zmienia,\n\nCzy młodzież lepsza, ale widzę mniej zgorszenia.\n\nAch, ja pamiętam czasy, kiedy do Ojczyzny\n\nPierwszy raz zawitała moda francuszczyzny!\n\nGdy raptem paniczyki młode z cudzych krajów\n\nWtargnęli do nas hordą gorszą od Nogajów!\n\nPrześladując w Ojczyźnie Boga, przodków wiarę,\n\nPrawa i obyczaje, nawet suknie stare.\n\nŻałośnie było widzieć wyżółkłych młokosów,\n\nGadających przez nosy, a często bez nosów,\n\nOpatrzonych w broszurki i w różne gazety,\n\nGłoszących nowe wiary, prawa, toalety.\n\nMiała nad umysłami wielką moc ta tłuszcza;\n\nBo Pan Bóg, kiedy karę na naród przepuszcza,\n\nOdbiera naprzód rozum od obywateli.\n\nI tak mędrsi fircykom oprzeć się nie śmieli;\n\nI zląkł ich się jak dżumy jakiej cały naród,\n\nBo już sam wewnątrz siebie czuł choroby zaród.\n\nKrzyczano na modnisiów, a brano z nich wzory:\n\nZmieniano wiarę, mowę, prawa i ubiory.\n\nByła to maszkarada, zapustna swawola,\n\nPo której miał przyjść wkrótce wielki post - niewola!\n\n \n\nPamiętam, chociaż byłem wtenczas małe dziecię,\n\nKiedy do ojca mego w oszmiańskim powiecie\n\nPrzyjechał pan Podczaszyc na francuskim wózku,\n\nPierwszy człowiek, co w Litwie chodził po francusku.\n\nBiegali wszyscy za nim jakby za rarogiem,\n\nZazdroszczono domowi, przed którego progiem\n\nStanęła Podczaszyca dwukolna dryndulka,\n\nKtóra się po francusku zwała karyjulka.\n\nZamiast lokajów w kielni siedziały dwa pieski,\n\nA na kozłach niemczysko chude na kształt deski;\n\nNogi miał długie, cienkie, jak od chmielu tyki,\n\nW pończochach, ze srebrnemi klamrami trzewiki,\n\nPeruka z harbajtelem zawiązanym w miechu.\n\nStarzy na on ekwipaż parskali ze śmiechu,\n\nA chłopi żegnali się, mowiąc, że po świecie\n\nJeździ wenecki diabeł w niemieckiej karecie.\n\nSam Podczaszyc jaki był, opisywać długo;\n\nDosyć, że się nam zdawał małpą lub papugą,\n\nW wielkiej peruce, którą do złotego runa\n\nOn lubił porównywać, a my do kołtuna.\n\nJeśli kto i czuł wtenczas, że polskie ubranie\n\nPiękniejsze jest niż obcej mody małpowanie,\n\nMilczał; boby krzyczała młodzież, że przeszkadza\n\nKulturze, że tamuje progresy, że zdradza!\n\nTaka była przesądów owoczesnych władza!\n\n \n\n\"Podczaszyc zapowiedział, że nas reformować,\n\nCywilizować będzie i konstytuować;\n\nOgłosił nam, że jacyś Francuzi wymowni\n\nZrobili wynalazek, iż ludzie są rowni.\n\nChoć o tym dawno w Pańskim pisano zakonie\n\nI każdy ksiądz toż samo gada na ambonie.\n\nNauka dawną była, szło o jej pełnienie!\n\nLecz wtenczas panowało takie oślepienie,\n\nŻe nie wierzono rzeczom najdawniejszym w świecie,\n\nJeśli ich nie czytano w francuskiej gazecie.\n\nPodczaszyc, mimo równość, wziął tytuł markiża;\n\nWiadomo, że tytuły przychodzą z Paryża,\n\nA natenczas tam w modzie był tytuł markiża.\n\nJakoż, kiedy się moda odmieniła z laty,\n\nTenże sam markiż przybrał tytuł demokraty;\n\nWreszcie z odmienną modą, pod Napoleonem,\n\nDemokrata przyjechał z Paryża baronem;\n\nGdyby żył dłużej, może nową alternatą\n\nZ barona przechrzciłby się kiedyś demokratą.\n\nBo Paryż częstą mody odmianą się chlubi,\n\nA co Francuz wymyśli, to Polak polubi.\n\n \n\nChwała Bogu, że teraz jeśli nasza młodzież\n\nWyjeżdża za granicę, to już nie po odzież,\n\nNie szukać prawodawstwa w drukarskich kramarniach\n\nLub wymowy uczyć się w paryskich kawiarniach.\n\nBo teraz Napoleon, człek mądry a prędki,\n\nNie daje czasu szukać mody i gawędki.\n\nTeraz grzmi oręż, a nam starym serca rosną,\n\nŻe znowu o Polakach tak na świecie głośno;\n\nJest sława, a więc będzie i Rzeczpospolita!\n\nZawżdy z wawrzynów drzewo wolności wykwita.\n\nTylko smutno, że nam, ach! tak się lata wleką\n\nW nieczynności! a oni tak zawsze daleko!\n\nTak długo czekać! Nawet tak rzadka nowina!\n\nOjcze Robaku (ciszej rzekł do Bernardyna),\n\nSłyszałem, żeś zza Niemna odebrał wiadomość;\n\nMoże też co o naszym wojsku wie Jegomość?\"\n\n\"Nic a nic - odpowiedział Robak obojętnie\n\n(Widać było, że słuchał rozmowy niechętnie) -\n\nMnie polityka nudzi; jeżeli z Warszawy\n\nMam list, to rzecz zakonna, to są nasze sprawy\n\nBernardyńskie; cóż o tem gadać u wieczerzy?\n\nSą tu świeccy, do których nic to nie należy\".\n\n \n\nTak mowiąc spojrzał zyzem, gdzie śród biesiadników\n\nSiedział gość Moskal; był to pan kapitan Ryków;\n\nStary żołnierz, stał w bliskiej wiosce na kwaterze,\n\nPan Sędzia go przez grzeczność prosił na wieczerzę.\n\nRykow jadł smaczno, mało wdawał się w rozmowę,\n\nLecz na wzmiankę Warszawy rzekł, podniosłszy głowę:\n\n\"Pan Podkomorzy! Oj, Wy! Pan zawsze ciekawy\n\nO Bonaparta, zawsze Wam tam do Warszawy!\n\nHe! Ojczyzna! Ja nie szpieg, a po polsku umiem -\n\nOjczyzna! Ja to czuję wszystko, ja rozumiem!\n\nWy Polaki, ja Ruski, teraz się nie bijem,\n\nJest armistycjum, to my razem jemy, pijem.\n\nCzęsto na awanpostach nasz z Francuzem gada,\n\nPije wódkę; jak krzykną: ura! - kanonada.\n\nRuskie przysłowie: Z kim się biję, tego lubię;\n\nGładź drużkę jak po duszy, a bij jak po szubie.\n\nJa mówię, będzie wojna u nas. Do majora\n\nPłuta adiutant sztabu przyjechał zawczora:\n\nGotować się do marszu! Pójdziem, czy pod Turka,\n\nCzy na Francuza; oj, ten Bonapart figurka!\n\nBez Suwarowa to on może nas wytuza.\n\nU nas w pułku gadano, jak szli na Francuza,\n\nŻe Bonapart czarował, no, tak i Suwarów\n\nCzarował; tak i były czary przeciw czarów.\n\nRaz w bitwie, gdzie podział się? szukać Bonaparta -\n\nA on zmienił się w lisa, tak Suwarów w charta;\n\nTak Bonaparte znowu w kota się przerzuca,\n\nDalej drzeć pazurami, a Suwarów w kuca.\n\nObaczcież, co się stało w końcu z Bonapartą...\"\n\n \n\nTu Ryków przerwał i jadł; wtem z potrawą czwartą\n\nWszedł służący i raptem boczne drzwi otwarto.\n\n \n\nWeszła nowa osoba, przystojna i młoda;\n\nJej zjawienie się nagłe, jej wzrost i uroda,\n\nJej ubiór zwrócił oczy; wszyscy ją witali;\n\nPrócz Tadeusza, widać, że ją wszyscy znali.\n\nKibić miała wysmukłą, kształtną, pierś powabną,\n\nSuknię materyjalną, różową, jedwabną,\n\nGors wycięty, kołnierzyk z korónek, rękawki\n\nKrótkie, w ręku kręciła wachlarz dla zabawki\n\n(Bo nie było gorąca); wachlarz pozłocisty\n\nPowiewając rozlewał deszcz iskier rzęsisty.\n\nGłowa do włosów, włosy pozwijane w kręgi,\n\nW pukle i przeplatane różowemi wstęgi,\n\nPośród nich brylant, niby zakryty od oczu,\n\nŚwiecił się jako gwiazda w komety warkoczu -\n\nSłowem, ubior galowy; szeptali niejedni,\n\nŻe zbyt wykwintny na wieś i na dzień powszedni.\n\nNóżek, choć suknia krótka, oko nie zobaczy,\n\nBo biegła bardzo szybko, suwała się raczéj,\n\nJako osobki, które na trzykrólskie święta\n\nPrzesuwają w jasełkach ukryte chłopięta.\n\nBiegła i wszystkich lekkim witając ukłonem,\n\nChciała usieść na miejscu sobie zostawionem.\n\nTrudno było; bo krzeseł dla gości nie stało:\n\nNa czterech ławach cztery ich rzędy siedziało,\n\nTrzeba było rzęd ruszyć lub ławę przeskoczyć;\n\nZręcznie między dwie ławy umiała się wtłoczyć,\n\nA potem między rzędem siedzących i stołem\n\nJak bilardowa kula toczyła się kołem.\n\nW biegu dotknęła blisko naszego młodziana;\n\nUczepiwszy falbaną o czyjeś kolana,\n\nPośliznęła się nieco i w tym roztargnieniu\n\nNa pana Tadeusza wsparła się ramieniu.\n\nPrzeprosiwszy go grzecznie, na miejscu swym siadła\n\nPomiędzy nim i stryjem, ale nic nie jadła,\n\nTylko się wachlowała, to wachlarza trzonek\n\nKręciła, to kołnierzyk z brabanckich koronek\n\nPoprawiała, to lekkiem dotknięciem się ręki\n\nMuskała włosów pukle i wstąg jasnych pęki.\n\n \n\nTa przerwa rozmów trwała już minut ze cztery.\n\nTymczasem w końcu stoła naprzód ciche szmery,\n\nA potem się zaczęły wpółgłośne rozmowy;\n\nMężczyźni rozsądzali swe dzisiejsze łowy.\n\nAsesora z Rejentem wzmogła się uparta,\n\nCoraz głośniejsza kłótnia o kusego charta,\n\nKtórego posiadaniem pan Rejent się szczycił\n\nI utrzymywał, że on zająca pochwycił;\n\nAsesor zaś dowodził na złość Rejentowi,\n\nŻe ta chwała należy chartu Sokołowi.\n\nPytano zdania innych; więc wszyscy dokoła\n\nBrali stronę Kusego, albo też Sokoła,\n\nCi jak znawcy, ci znowu jak naoczne świadki.\n\nSędzia na drugim końcu do nowej sąsiadki\n\nRzekł półgłosem: \"Przepraszam, musieliśmy siadać,\n\nNiepodobna wieczerzy na później odkładać:\n\nGoście głodni, chodzili daleko na pole;\n\nMyśliłem, że dziś z nami nie będziesz przy stole.\"\n\nTo rzekłszy, z Podkomorzym przy pełnym kielichu\n\nO politycznych sprawach rozmawiał po cichu.\n\n \n\nGdy tak były zajęte stołu strony obie,\n\nTadeusz przyglądał się nieznanej osobie:\n\nPrzypomniał, że za pierwszem na miejsce wejrzeniem\n\nOdgadnął zaraz, czyjem miało być siedzeniem.\n\nRumienił się, serce mu biło nadzwyczajnie;\n\nWięc rozwiązane widział swych domysłów tajnie!\n\nWięc było przeznaczono, by przy jego boku\n\nUsiadła owa piękność widziana w pomroku.\n\n \n\nWprawdzie zdała się teraz wzrostem dorodniejsza,\n\nBo ubrana, a ubiór powiększa i zmniejsza.\n\nI włos u tamtej widział krótki, jasnozłoty,\n\nA u tej krucze, długie zwijały się sploty?\n\nKolor musiał pochodzić od słońca promieni,\n\nKtóremi przy zachodzie wszystko się czerwieni.\n\nTwarzy wówczas nie dostrzegł, nazbyt rychło znikła,\n\nAle myśl twarz nadobną odgadywać zwykła;\n\nMyślił, że pewnie miała czarniutkie oczęta,\n\nBiałą twarz, usta kraśne jak wiśnie bliźnięta;\n\nU tej znalazł podobne oczy, usta, lica;\n\nW wieku może by była największa różnica:\n\nOgrodniczka dziewczynką zdawała się małą,\n\nA pani ta niewiastą już w latach dojrzałą;\n\nLecz młodzież o piękności metrykę nie pyta,\n\nBo młodzieńcowi młodą jest każda kobiéta,\n\nChłopcowi każda piękność zda się rówiennicą,\n\nA niewinnemu każda kochanka dziewicą.\n\n \n\nTadeusz, chociaż liczył lat blisko dwadzieście\n\nI od dzieciństwa mieszkał w Wilnie, wielkim mieście,\n\nMiał za dozorcę księdza, który go pilnował\n\nI w dawnej surowości prawidłach wychował.\n\nTadeusz zatem przywiozł w strony swe rodzinne\n\nDuszę czystą, myśl żywą i serce niewinne,\n\nAle razem niemałą chętkę do swywoli.\n\nZ góry już robił projekt, że sobie pozwoli\n\nUżywać na wsi długo wzbronionej swobody;\n\nWiedział, że był przystojny, czuł się rześki, młody,\n\nA w spadku po rodzicach wziął czerstwość i zdrowie.\n\nNazywał się Soplica; wszyscy Soplicowie\n\nSą, jak wiadomo, krzepcy, otyli i silni,\n\nDo żołnierki jedyni, w naukach mniej pilni.\n\nTadeusz się od przodków swoich nie odrodził:\n\nDobrze na koniu jeździł, pieszo dzielnie chodził,\n\nTępy nie był, lecz mało w naukach postąpił,\n\nChoć stryj na wychowanie niczego nie skąpił.\n\nOn wolał z flinty strzelać albo szablą robić;\n\nWiedział, że go myślano do wojska sposobić,\n\nŻe ojciec w testamencie wyrzekł taką wolę;\n\nUstawicznie do bębna tęsknił, siedząc w szkole.\n\nAle stryj nagle pierwsze zamiary odmienił,\n\nKazał, aby przyjechał i aby się żenił,\n\nI objął gospodarstwo; przyrzekł na początek\n\nDać małą wieś, a potem cały swój majątek.\n\n \n\nTe wszystkie Tadeusza cnoty i zalety\n\nŚciągnęły wzrok sąsiadki, uważnej kobiety.\n\nZmierzyła jego postać kształtną i wysoką,\n\nJego ramiona silne, jego pierś szeroką\n\nI w twarz spójrzała, z której wytryskał rumieniec,\n\nIlekroć z jej oczyma spotkał się młodzieniec:\n\nBo z pierwszej lękliwości całkiem już ochłonął\n\nI patrzył wzrokiem śmiałym, w którym ogień płonął.\n\nRównież patrzyła ona i cztery źrenice\n\nGorzały przeciw sobie jak roratne świéce.\n\n \n\nPierwsza z nim po francusku zaczęła rozmowę;\n\nWracał z miasta, ze szkoły: więc o książki nowe,\n\nO autorów pytała Tadeusza zdania\n\nI ze zdań wyciągała na nowo pytania;\n\nCóż gdy potem zaczęła mówić o malarstwie,\n\nO muzyce, o tańcach, nawet o rzeźbiarstwie!\n\nDowiodła, że zna równie pędzel, noty, druki;\n\nAż osłupiał Tadeusz na tyle nauki,\n\nLękał się, by nie został pośmiewiska celem,\n\nI jąkał się jak żaczek przed nauczycielem.\n\nSzczęściem, że nauczyciel ładny i niesrogi;\n\nOdgadnęła sąsiadka powód jego trwogi,\n\nWszczęła rzecz o mniej trudnych i mądrych przedmiotach:\n\nO wiejskiego pożycia nudach i kłopotach,\n\nI jak bawić się trzeba, i jak czas podzielić,\n\nBy życie uprzyjemnić i wieś rozweselić.\n\n \n\nTadeusz odpowiadał śmielej, szła rzecz daléj,\n\nW pół godziny już byli z sobą poufali;\n\nZaczęli nawet małe żarciki i sprzeczki.\n\nW końcu stawiła przed nim trzy z chleba gałeczki:\n\nTrzy osoby na wybor; wziął najbliższą sobie;\n\nPodkomorzanki na to zmarszczyły się obie,\n\nSąsiadka zaśmiała się, lecz nie powiedziała,\n\nKogo owa szczęśliwsza gałka oznaczała.\n\n \n\nInaczej bawiono się w drugim końcu stoła,\n\nBo tam, wzmogłszy się nagle, stronnicy Sokoła\n\nNa partyję Kusego bez litości wsiedli:\n\nSpór był wielki, już potraw ostatnich nie jedli.\n\nStojąc i pijąc obie kłóciły się strony,\n\nA najstraszniej pan Rejent był zacietrzewiony:\n\nJak raz zaczął, bez przerwy rzecz swoją tokował\n\nI gestami ją bardzo dobitnie malował.\n\n(Był dawniej adwokatem pan rejent Bolesta,\n\nZwano go kaznodzieją, że zbyt lubił gesta).\n\nTeraz ręce przy boku miał, w tył wygiął łokcie,\n\nSpod ramion wytknął palce i długie paznokcie,\n\nPrzedstawiając dwa smycze chartów tym obrazem.\n\nWłaśnie rzecz kończył: \"Wyczha! puściliśmy razem\n\nJa i Asesor, razem, jakoby dwa kórki\n\nJednym palcem spuszczone u jednej dwórórki;\n\nWyczha! poszli, a zając jak struna - smyk w pole,\n\nPsy tuż (to mówiąc, ręce ciągnął wzdłuż po stole\n\nI palcami ruch chartów przedziwnie udawał),\n\nPsy tuż, i hec! od lasu odsadzili kawał;\n\nSokoł smyk naprzód! rączy pies, lecz zagorzalec,\n\nWysadził się przed Kusym o tyle, o palec;\n\nWiedziałem, że spudłuje; szarak, gracz nie lada,\n\nCzchał niby prosto w pole, za nim psów gromada;\n\nGracz szarak! skoro poczuł wszystkie charty w kupie,\n\nPstręk na prawo, koziołka, z nim w prawo psy głupie,\n\nA on znowu fajt w lewo, jak wytnie dwa susy,\n\nPsy za nim fajt na lewo, on w las, a mój Kusy\n\nCap !!\" - tak krzycząc pan Rejent, na stół pochylony,\n\nZ palcami swemi zabiegł aż do drugiej strony\n\nI \"cap!\" - Tadeuszowi wrzasnął tuż nad uchem.\n\nTadeusz i sąsiadka, tym głosu wybuchem\n\nZnienacka przestraszeni właśnie w pół rozmowy,\n\nOdstrychnęli od siebie mimowolnie głowy,\n\nJako wierzchołki drzewa powiązane społem,\n\nGdy je wicher rozerwie; i ręce pod stołem\n\nBlisko siebie leżące wstecz nagle uciekły,\n\nI dwie twarze w jeden się rumieniec oblekły.\n\n \n\nTadeusz, by nie zdradzić swego roztargnienia:\n\n\"Prawda\" - rzekł - mój Rejencie, prawda, bez wątpienia,\n\nKusy piękny chart z kształtu, jeśli równie chwytny...\"\n\n\"Chwytny? - krzyknął pan Rejent.- Mój pies faworytny\n\nŻeby nie miał być chwytny?\" Więc Tadeusz znowu\n\nCieszył się, że tak piękny pies nie ma narowu,\n\nŻałował, że go tylko widział idąc z lasu\n\nI że przymiotów jego poznać nie miał czasu.\n\n \n\nNa to zadrżał Asesor, puścił z rąk kieliszek,\n\nUtopił w Tadeusza wzrok jak bazyliszek.\n\nAsesor mniej krzykliwy i mniej był ruchawy\n\nOd Rejenta, szczuplejszy i mały z postawy,\n\nLecz straszny na reducie, balu i sejmiku,\n\nBo powiadano o nim: ma żądło w języku.\n\nTak dowcipne żarciki umiał komponować,\n\nIżby je w kalendarzu można wydrukować:\n\nWszystkie złośliwe, ostre. Dawniej człek dostatni,\n\nSchedę ojca swojego i majątek bratni,\n\nWszystko strwonił, na wielkim figurując świecie;\n\nTeraz wszedł w służbę rządu, by znaczyć w powiecie.\n\nLubił bardzo myślistwo, już to dla zabawy,\n\nJuż to że odgłos trąbki i widok obławy\n\nPrzypominał mu jego lata młodociane,\n\nKiedy miał strzelców licznych i psy zawołane;\n\nTeraz mu z całej psiarni dwa charty zostały,\n\nI jeszcze z tych jednemu chciano przeczyć chwały.\n\nWięc zbliżył się i, z wolna gładząc faworyty,\n\nRzekł z uśmiechem, a był to uśmiech jadowity:\n\n \n\n\"Chart bez ogona jest jak szlachcic bez urzędu...\n\nOgon też znacznie chartom pomaga do pędu,\n\nA Pan kusość uważasz za dowód dobroci?\n\nZresztą zdać się możemy na sąd Pańskiej cioci.\n\nChoć pani Telimena mieszkała w stolicy\n\nI bawi się niedawno w naszej okolicy,\n\nLepiej zna się na łowach niż myśliwi młodzi:\n\nTak to nauka sama z latami przychodzi\".\n\n \n\nTadeusz, na którego niespodzianie spadał\n\nGrom taki, wstał zmieszany, chwilę nic nie gadał,\n\nLecz patrzył na rywala coraz straszniéj, srożéj...\n\nWtem, wielkim szczęściem, dwakroć kichnął Podkomorzy.\n\n\"Wiwat!\" - krzyknęli wszyscy; on się wszystkim skłonił\n\nI z wolna w tabakierę palcami zadzwonił:\n\nTabakiera ze złota, z brylantów oprawa,\n\nA w środku jej był portret króla Stanisława.\n\nOjcu Podkomorzego sam król ją darował,\n\nPo ojcu Podkomorzy godnie ją piastował;\n\nGdy w nię dzwonił, znak dawał, że miał głos zabierać;\n\nUmilkli wszyscy i ust nie śmieli otwierać.\n\nOn rzekł:\n\n \n\n\"Wielmożni Szlachta, Bracia Dobrodzieje!\n\nForum myśliwskiem tylko są łąki i knieje,\n\nWięc ja w domu podobnych spraw nie decyduję\n\nI posiedzenie nasze na jutro solwuję,\n\nI dalszych replik stronom dzisiaj nie dozwolę.\n\nWoźny! odwołaj sprawę na jutro na pole.\n\nJutro i Hrabia z całym myślistwem tu zjedzie,\n\nI Waszeć z nami ruszysz, Sędzio, mój sąsiedzie,\n\nI pani Telimena, i panny, i panie,\n\nSłowem, zrobim na urząd wielkie polowanie;\n\nI Wojski towarzystwa nam też nie odmówi\".\n\nTo mówiąc tabakierę podawał starcowi.\n\n \n\nWojski na ostrym końcu śród myśliwych siedział,\n\nSłuchał, zmrużywszy oczy, słowa nie powiedział,\n\nChoć młodzież nieraz jego zasięgała zdania,\n\nBo nikt lepiej nad niego nie znał polowania.\n\nOn milczał, szczyptę wziętą z tabakiery ważył\n\nW palcach i długo dumał, nim ją w końcu zażył;\n\nKichnął, aż cała izba rozległa się echem,\n\nI potrząsając głową rzekł z gorzkim uśmiechem:\n\n\"O, jak mnie to starego i smuci, i dziwi!\n\nCóż by to o tem starzy mówili myśliwi,\n\nWidząc, że w tylu szlachty, w tylu panów gronie\n\nMają sądzić się spory o charcim ogonie;\n\nCóż by rzekł na to stary Rejtan, gdyby ożył?\n\nWróciłby do Lachowicz i w grób się położył!\n\nCo by rzekł wojewoda Niesiołowski stary,\n\nKtóry ma dotąd pierwsze na świecie ogary\n\nI dwiestu strzelców trzyma obyczajem pańskim,\n\nI ma sto wozów sieci w zamku worończańskim,\n\nA od tylu lat siedzi jak mnich na swym dworze.\n\nNikt go na polowanie uprosić nie może,\n\nBiałopiotrowiczowi samemu odmówił!\n\nBo cóż by on na waszych polowaniach łowił?\n\nPiękna byłaby sława, ażeby pan taki\n\nWedle dzisiejszej mody jeździł na szaraki!\n\nZa moich, panie, czasów w języku strzeleckim\n\nDzik, niedźwiedź, łoś, wilk zwany był zwierzem szlacheckim,\n\nA zwierzę nie mające kłów, rogów, pazurów\n\nZostawiano dla płatnych sług i dworskich ciurów;\n\nŻaden pan nigdy przyjąć nie chciałby do ręki\n\nStrzelby, którą zhańbiono, sypiąc w nią śrót cienki!\n\nTrzymano wprawdzie chartów, bo z łowów wracając,\n\nTrafia się, że spod konia mknie się biedak zając;\n\nPuszczano wtenczas za nim dla zabawki smycze\n\nI na konikach małe goniły panicze\n\nPrzed oczami rodziców, którzy te pogonie\n\nLedwie raczyli widzieć, cóż kłócić się o nie!\n\nWięc niech Jaśnie Wielmożny Podkomorzy raczy\n\nOdwołać swe rozkazy i niech mi wybaczy,\n\nŻe nie mogę na takie jechać polowanie\n\nI nigdy na niem noga moja nie postanie!\n\nNazywam się Hreczecha, a od króla Lecha\n\nŻaden za zającami nie jeździł Hreczecha\".\n\n \n\nTu śmiech młodzieży mowę Wojskiego zagłuszył.\n\nWstano od stołu; pierwszy Podkomorzy ruszył;\n\nZ wieku mu i z urzędu ten zaszczyt należy;\n\nIdąc kłaniał się damom, starcom i młodzieży;\n\nZa nim szedł kwestarz, Sędzia tuż przy Bernardynie,\n\nSędzia u progu rękę dał Podkomorzynie,\n\nTadeusz Telimenie, Asesor Krajczance,\n\nA pan Rejent na końcu Wojskiej Hreczeszance.\n\nTadeusz z kilku gośćmi poszedł do stodoły,\n\nA czuł się pomięszany, zły i niewesoły,\n\nRozbierał myślą wszystkie dzisiejsze wypadki:\n\nSpotkanie się, wieczerzę przy boku sąsiadki,\n\nA szczególniej mu słowo \"ciocia\" koło ucha\n\nBrzęczało ciągle jako naprzykrzona mucha.\n\nPragnąłby u Woźnego lepiej się wypytać\n\nO pani Telimenie, lecz go nie mógł schwytać;\n\nWojskiego też nie widział, bo zaraz z wieczerzy\n\nWszyscy poszli za gośćmi, jak sługom należy,\n\nUrządzając we dworze izby do spoczynku.\n\nStarsi i damy spały we dworskim budynku,\n\nMłodzież Tadeuszowi prowadzić kazano,\n\nW zastępstwie gospodarza, w stodołę na siano.\n\n \n\nW pół godziny tak było głucho w całym dworze\n\nJako po zadzwonieniu na pacierz w klasztorze;\n\nCiszę przerywał tylko głos nocnego stróża.\n\nUsnęli wszyscy. Sędzia sam oczu nie zmruża:\n\nJako wódz gospodarstwa obmyśla wyprawę\n\nW pole i w domu przyszłą urządza zabawę.\n\nDał rozkaz ekonomom, wójtom i gumiennym,\n\nPisarzom, ochmistrzyni, strzelcom i stajennym,\n\nI musiał wszystkie dzienne rachunki przezierać,\n\nNareszcie rzekł Woźnemu, że się chce rozbierać.\n\nWoźny pas mu odwiązał, pas słucki, pas lity,\n\nPrzy którym świecą gęste kutasy jak kity,\n\nZ jednej strony złotogłów w purpurowe kwiaty,\n\nNa wywrót jedwab czarny, posrebrzany w kraty;\n\nPas taki można równie kłaść na strony obie:\n\nZłotą na dzień galowy, a czarną w żałobie.\n\nSam Woźny umiał pas ten odwiązywać, składać;\n\nWłaśnie tem się zatrudniał i kończył tak gadać:\n\n \n\n\"Cóż złego, że przeniosłem stoły do zamczyska?\n\nNikt na tem nic nie stracił, a Pan może zyska,\n\nBo przecież o ten zamek dziś toczy się sprawa.\n\nMy od dzisiaj do zamku nabyliśmy prawa,\n\nI mimo całą strony przeciwnej zajadłość\n\nDowiodę, że zamczysko wzięliśmy w posiadłość.\n\nWszakże kto gości prosi w zamek na wieczerzę,\n\nDowodzi, że posiadłość tam ma albo bierze;\n\nNawet strony przeciwne weźwiemy na świadki:\n\nPamiętam za mych czasów podobne wypadki\".\n\n \n\nJuż Sędzia spał. Więc Woźny cicho wszedł do sieni,\n\nSiadł przy świecy i dobył książeczkę z kieszeni,\n\nKtóra mu jak Ołtarzyk złoty zawsze służy,\n\nKtórej nigdy nie rzuca w domu i w podróży.\n\nByła to trybunalska wokanda: tam rzędem\n\nStały spisane sprawy, które przed urzędem\n\nWoźny sam głosem swoim przed laty wywołał\n\nAlbo o których później dowiedzieć się zdołał.\n\nProstym ludziom wokanda zda się imion spisem,\n\nWoźnemu jest obrazów wspaniałych zarysem.\n\nCzytał więc i rozmyślał: Ogiński z Wizgirdem,\n\nDominikanie z Rymszą, Rymsza z Wysogirdem,\n\nRadziwiłł z Wereszczaką, Giedrojć z Rodułtowskim,\n\nObuchowicz z kahałem, Juraha z Piotrowskim,\n\nMaleski z Mickiewiczem, a na koniec Hrabia\n\nZ Soplicą: i czytając, z tych imion wywabia\n\nPamięć spraw wielkich, wszystkie procesu wypadki,\n\nI stają mu przed oczy sąd, strony i świadki;\n\nI ogląda sam siebie, jak w żupanie białym,\n\nW granatowym kontuszu stał przed trybunałem;\n\nJedna ręka na szabli, a drugą do stoła\n\nPrzywoławszy dwie strony: \"Uciszcie się!\" - woła.\n\nMarząc i kończąc pacierz wieczorny, pomału\n\nUsnął ostatni w Litwie Woźny trybunału.\n\n \n\nTakie były zabawy, spory w one lata\n\nŚród cichej wsi litewskiej, kiedy reszta świata\n\nWe łzach i krwi tonęła, gdy ów mąż, bóg wojny,\n\nOtoczon chmurą pułków, tysiącem dział zbrojny,\n\nWprzągłszy w swój rydwan orły złote obok srebrnych,\n\nOd puszcz libijskich latał do Alpów podniebnych,\n\nCiskając grom po gromie: w Piramidy, w Tabor,\n\nW Marengo, w Ulm, w Austerlitz. Zwycięstwo i Zabor\n\nBiegły przed nim i za nim. Sława czynów tylu,\n\nBrzemienna imionami rycerzy, od Nilu\n\nSzła hucząc ku północy, aż u Niemna brzegów\n\nOdbiła się, jak od skał, od Moskwy szeregów,\n\nKtóre broniły Litwę murami żelaza\n\nPrzed wieścią, dla Rosyi straszną jak zaraza.\n\n \n\nPrzecież nieraz nowina, niby kamień z nieba,\n\nSpadała w Litwę; nieraz dziad żebrzący chleba,\n\nBez ręki lub bez nogi, przyjąwszy jałmużnę,\n\nStanął i oczy wkoło obracał ostróżne.\n\nGdy nie widział we dworze rosyjskich żołnierzy\n\nAni jarmułek, ani czerwonych kołnierzy,\n\nWtenczas, kim był, wyznawał: był legijonistą,\n\nPrzynosił kości stare na ziemię ojczystą,\n\nKtórej już bronić nie mógł... Jak go wtenczas cała\n\nRodzina pańska, jak go czeladka ściskała,\n\nZanosząc się od płaczu! On za stołem siadał\n\nI dziwniejsze od baśni historyje gadał.\n\n \n\nOn opowiadał, jako jenerał Dąbrowski\n\nZ ziemi włoskiej stara się przyciągnąć do Polski,\n\nJak on rodaków zbiera na lombardzkim polu;\n\nJak Kniaziewicz rozkazy daje z Kapitolu\n\nI,zwycięzca, wydartych potomkom Cezarów\n\nRzucił w oczy Francuzów sto krwawych sztandarów;\n\nJak Jabłonowski zabiegł, aż kędy pieprz rośnie,\n\nGdzie się cukier wytapia i gdzie w wiecznej wiośnie\n\nPachnące kwitną lasy; z legiją Dunaju\n\nTam wódz Murzyny gromi, a wzdycha do kraju.\n\n \n\nMowy starca krążyły we wsi po kryjomu;\n\nChłopiec, co je posłyszał, znikał nagle z domu,\n\nLasami i bagnami skradał się tajemnie,\n\nŚcigany od Moskali, skakał kryć się w Niemnie\n\nI nurkiem płynął na brzeg Księstwa Warszawskiego,\n\nGdzie usłyszał głos miły: \"Witaj nam, kolego!\"\n\nLecz nim odszedł, wyskoczył na wzgórek z kamienia\n\nI Moskalom przez Niemen rzekł: \"Do zobaczenia!\"\n\nTak przekradł się Gorecki, Pac i Obuchowicz,\n\nPiotrowski, Obolewski, Rożycki, Janowicz,\n\nMierzejewscy, Brochocki i Bernatowicze,\n\nKupść, Gedymin i inni, których nie policzę;\n\nOpuszczali rodziców i ziemię kochaną,\n\nI dobra, które na skarb carski zabierano.\n\nCzasem do Litwy kwestarz z obcego klasztoru\n\nPrzyszedł i kiedy bliżej poznał panów dworu,\n\nGazetę im pokazał wyprutą z szkaplerza;\n\nTam stała wypisana i liczba żołnierza,\n\nI nazwisko każdego wodza legijonu,\n\nI każdego z nich opis zwycięstwa lub zgonu.\n\nPo wielu latach pierwszy raz miała rodzina\n\nWieść o życiu, o chwale i o śmierci syna;\n\nBrał dom żałobę, ale powiedzieć nie śmiano,\n\nPo kim była żałoba, tylko zgadywano\n\nW okolicy; i tylko cichy smutek panów\n\nLub cicha radość była gazetą ziemianów.\n\n \n\nTakim kwestarzem tajnym był Robak podobno:\n\nCzęsto on z panem Sędzią rozmawiał osobno;\n\nPo tych rozmowach zawsze jakowaś nowina\n\nRozeszła się w sąsiedztwie. Postać Bernardyna\n\nWydawała, że mnich ten nie zawsze w kapturze\n\nChodził i nie w klasztornym zestarzał się murze.\n\nMiał on nad prawym uchem, nieco wyżej skroni,\n\nBliznę wyciętej skóry na szerokość dłoni\n\nI w brodzie ślad niedawny lancy lub postrzału,\n\nRan tych nie dostał pewnie przy czytaniu mszału.\n\nAle nie tylko groźne wejrzenie i blizny,\n\nLecz sam ruch i głos jego miał coś żołnierszczyzny.\n\n \n\nPrzy mszy, gdy z wzniesionymi zwracał się rękami\n\nOd ołtarza do ludu, by mówić:,,Pan z wami\",\n\nTo nieraz tak się zręcznie skręcił jednym razem,\n\nJakby ,,prawo w tył\" robił za wodza rozkazem,\n\nI słowa liturgiji takim wyrzekł tonem\n\nDo ludu, jak oficer stojąc przed szwadronem;\n\nPostrzegali to chłopcy służący mu do mszy.\n\nSpraw także politycznych był Robak świadomszy\n\nNiźli żywotów świętych, a jeżdżąc po kweście,\n\nCzęsto zastanawiał się w powiatowym mieście;\n\nMiał pełno interesów: to listy odbierał,\n\nKtórych nigdy przy obcych ludziach nie otwierał,\n\nTo wysyłał posłańców, ale gdzie i po co,\n\nNie powiadał; częstokroć wymykał się nocą\n\nDo dworów pańskich, z szlachtą ustawicznie szeptał\n\nI okoliczne wioski dokoła wydeptał,\n\nI w karczmach z wieśniakami rozprawiał niemało,\n\nA zawsze o tem, co się w cudzych krajach działo.\n\nTeraz Sędziego, który już spał od godziny,\n\nPrzychodzi budzić; pewnie ma jakieś nowiny."
]
